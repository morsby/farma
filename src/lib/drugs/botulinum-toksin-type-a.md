---
name: "botulinum toksin type A"
important: 0
chapters:
  - 7
hasinfo: 1
sorting: "botulinum toksin type a"
slug: botulinum-toksin-type-a
date: "2016-06-05"
---

Hæmmer frisætning af ACh.

<b>Fra tillæg til kap. 7</b>

Botulinum toksin er et peptid eller neurotoxin som produceres af bakterien
clostridium botulinum og kan forårsage pølseforgiftning. Det er et meget
kraftigt toksin, idet median letal dosis hos mennesker er 1.3-2.1 ng/kg. Der
findes flere serotyper af botulinum toksin benævnt botulinum toksin A-H.
Botulinum toksin A og B anvendes til behandling af flere sygdomme og i
forbindelse med kosmetiske operationer.

Virkningsmekanisme: Botulinum toksin optages ved endocytose i den kolinerge
nerveterminal, hvorefter en disulfidbinding brydes og den lette kæde i toksinet
afhængig af serotype enten bindes til 25 kd synapse-associeret protein (SNAP-25)
og kløver dette (toksin A, C og E), kløver synaptobrevin (toksin B, D, F, G)
eller syntaxin (toksin C) (Figur 7.6). SNAP-25, synaptobrevin og syntaxin har
betydning for sammensmeltningen af den kolinerge nerveendes vesikler med
membranen og frisætningen af acetylkolin til synapsen. Effekten af botulinum
toksin er således neuromuskulær blokering eller i svedkirtler hæmning af
kolinerge stimulering af svedsekretionen.

Farmakokinetik: Virkningen med lammelse af muskulatur og/eller svedsekretion i
området omkring injektionsstedet indtræder i løbet af 2-3 dage og er maksimal
inden for 5-6 uger med en virkningsvarighed op til 4 måneder

Anvendelse:<ul><li>Botulinum toksin anvendes ved en lang række tilstande, hvor
der er muskelspasmer, men også til blæredysfunktion, kronisk migræne og kraftig
vedvarende svedsekretion.</li><li>De muskelspastiske tilstande omfatter
blefarospasme, halvsidig facialisspasme, spastisk torticollis (cervikal
dystoni), dynamisk spidsfodsdeformitet på grund af spasticitet som følge af
infantil cerebral parese i alderen fra 2 år og spasticitet i arm og håndled hos
voksne som følge af slagtilfælde.</li><li>Ved kronisk migræne anvendes botulinum
toksin A til symptomlindring hos voksne patienter med hovedpine ≥ 15 dage om
måneden, hvoraf mindst 8 dage med migræne, og som har udvist utilstrækkeligt
respons på lægemidler til forebyggelse af migræne (se kap. 41).</li><li>Ved
blæresygdomme anvendes botulinum toksin ved overaktiv blære med symptomer på
urininkontinens, stærk vandladningstrang og øget vandladningshyppighed hos
voksne patienter, som har udvist utilstrækkelig respons over for eller har
intolerance over for antikolinerge lægemidler. Endvidere kan botulinum toksin
anvendes til hæmning af neurogen detrusoraktivitet ved voksne med
urininkontinens på grund af stabil subcervikal rygmarvsskade eller dissemineret
sklerose.</li></ul>
